---
layout: post
title: "Yeni Eğitim-Öğretim Dönemine Hazırlık"
author: birc
image: assets/images/blog_yeni_doneme_hazirlik.jpg
categories: [Eğitim]
---

Yeni eğitim-öğretim dönemi 9 Eylül 2024'te başlıyor ve ortaokul seviyesindeki öğrenciler için yaz tatilinin son ayını verimli geçirmek, yeni döneme daha hazırlıklı ve motive başlamaları için oldukça önemli. Her zaman söylediğim gibi, çocuklarda düzen alışkanlık getirir ve doğru alışkanlık da başarıyı beraberinde getirir. İşte bu anlayışla, öğrencilerin yaz tatilinin son ayında dikkat etmeleri gereken bazı öneriler:

1. **Geçen Yılın Konularını Gözden Geçirin ve Yeni Konulara Göz Atın**

   * **Geçen yılın tekrarı:** Temmuz ayında bitirilen sınıfın konularını tekrar eden öğrenciler, bu tekrarları son ayda da devam ettirerek bilgilerini pekiştirebilirler. Eksik veya tam anlaşılamayan konular üzerinde yoğunlaşarak, yeni dönemdeki derslerin temelini güçlendirebilirler.  
   * **Yeni konulara hazırlık:** Yeni sınıfta işlenecek konulara önceden göz atmak, bu konulara yabancılık çekmeden başlamalarını sağlayacaktır. Ders kitapları ve yardımcı kaynaklardan faydalanarak genel bir bilgi sahibi olmak, motivasyonlarını artıracak ve özgüvenlerini kuvvetlendirecektir.

2. **Günlük Çalışma Rutinleri Oluşturun**

   * **Düzenli çalışma:** Düzenli olarak her gün belirli bir saat diliminde, ortalama 1 saat çalışmaları önerilmektedir. Bu düzenli çalışma saatleri, disiplinli bir şekilde derslerine odaklanmalarına ve düzenli bir çalışma alışkanlığı geliştirmelerine yardımcı olacaktır. Çalışma saatleri, her bir öğrencinin en verimli olduğu zaman diliminde, dikkatini dağıtabilecek unsurlardan uzak bir ortamda gerçekleştirilmelidir.

3. **Aktif Öğrenme Tekniklerini Kullanın**

   * **Not almak ve özet çıkarmak:** Kendilerine göre küçük notlar alarak, özet çıkararak ve kendi kendilerine sorular sorarak aktif bir şekilde öğrenmeleri, bilgilerin daha iyi pekişmesini sağlayacaktır. Bununla birlikte, gruplar halinde çalışarak, arkadaşlarıyla bilgi paylaşımı yapmaları da öğrenme sürecini daha keyifli hale getirebilir. Araştırmalara göre, başarılı öğrenciler aktif, amaçlı ve esnek öğrenme stratejileri kullanırken, başarısız öğrenciler verimsiz stratejiler kullanmalarına rağmen akademik performanslarından memnundurlar (Loranger, 1994). Bu nedenle, öğrencilerin kendi aktif öğrenme yöntemlerini keşfetmeleri başarının önündeki en önemli adımlardan biri olacaktır. Jhoselle Tus'un (2020) daha güncel bir araştırması da öğrencilerin çalışma tutumlarının ve alışkanlıklarının öğretmen onayı, eğitim kabulü, erteleme kaçınması ve çalışma yöntemleri açısından geliştirilebileceğini vurgulamaktadır. Bu yüzden, öğrencilerin etrafındaki önemli kişilerin, çalışma tutumları ve alışkanlıklarını geliştirmelerine destek ve rehberlik sağlamaları oldukça önemlidir.

4. **Dinlenme ve Sosyal Aktiviteleri İhmal Etmeyin**

   * Düzenli çalışma kadar, yeterli dinlenme ve sosyal aktiviteler de önemlidir. Zihinsel ve fiziksel olarak dinlenmiş olmak, yeni döneme daha enerjik başlamalarını sağlayacaktır. Spor, sanat ve hobilerle uğraşmak, öğrencilerin stres seviyelerini azaltacak ve genel yaşam kalitelerini arttıracaktır. 

Günlük ortalama 1 saat çalışma, çocukların dinlenmesinden veya sosyal aktivitelerinden feragat etmek anlamına gelmeyecektir. Bu öneriler, çocukların yaz tatilinin son ayında hem akademik hem de kişisel gelişimlerine katkı sağlayacaktır. Düzenli bir çalışma alışkanlığı geliştiren öğrenciler, yeni eğitim-öğretim dönemine daha hazır ve özgüvenli bir şekilde başlayacaklardır.


**Bibliyografya**

Loranger, A. L. (1994). The Study Strategies of Successful and Unsuccessful High School Students. Journal of Reading Behavior, 26(4), 347-360. 

Tus, J., (2020). The Influence of Study Attitudes and Study Habits on the Academic Performance of the Students IJARW \| ISSN (O) - 2582-1008 October 2020 \| 2(4).